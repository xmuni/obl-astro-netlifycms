---
url: fiori-commestibili
title: Fiori commestibili
image: /_Salvia_elegans.jpg
publishDate: 07 Jan 2023
description: Fiori commestibili
---

![FIORI](OK_Fiori_Malva.jpg)

> Video fiori musicale https://www.youtube.com/watch?v=a9YSX0D1cog

## Fiori commestibili (eduli)

Il fiore è, in genere, la più alta espressione di bellezza di una pianta e la vista se ne appropria con grande piacere. Ma tale bellezza può essere ulteriormente apprezzata conoscendo anche il loro delicato gusto e aroma. Possono accompagnare moltissimi piatti, dagli antipasti ai dolci. L'uso in cucina dei fiori può dare grandi soddisfazioni e soprattutto benessere.

Sono riportate notizie della presenza di fiori da mangiare nelle
tradizioni dei popoli Maya e Aztechi e peraltro dal centro e sud America arrivano molte specie che oggi utilizziamo anche noi.

Nell'antica Roma i fiori si acquistavano nella Basilica Floscellaria, che era appunto l'edificio in cui si svolgeva il commercio dei fiori a Roma.

In Oriente ancora oggi i fiori vengono utilizzati nei piatti
tradizionali e di innovazione. Una specie che viene utilizzata ai giorni nostri in Oriente è l'orchidea.

In agricoltura si sta affermando la coltivazione dei fiori a scopo
commestibile (fiori eduli). Sono molte decine le specie vegetali
fiorifere idonee per produrre fiori commestibili ed è possibile produrre fiori tutto l'anno.

## Fiori da mangiare

Aggiungere fiori nei nostri piatti può essere un buon metodo per dare colore, sapore e fantasia. Alcuni sono speziati, altri erbacei, altri fragranti ecc.

Alcune precauzioni nel consumarli in perfetta sicurezza:

a) mangia fiori che sai essere commestibili, nel dubbio consulta un libro specializzato a riguardo;

b) mangia fiori che hai coltivato tu stesso o da aziende sicure. Quelli che provengono dal fiorista sono trattati con agenti chimici e pesticidi, dopotutto sono venduti come ornamento per finire in un vaso non in un piatto;

c) non utilizzare fiori colti per strada o nei giardini pubblici. Anche questi molto probabilmente sono stati trattati o investiti da sostanze per noi tossiche;

d) mangia solo i petali: rimuovi stami, pistilli e peduncoli; 

e) se soffri di allergie, utilizza i fiori in cucina gradualmente.

## Elenco principali fiori coltivati e spontanei commestibili - Descrizione botanica, habitat e periodo di fioritura.

### COLORE BIANCO (in prevalenza)

**Aglio orsino** (Allium ursinum) - Infiorescenza ad ombrella con molti fiori con sei tepali bianchi. In ambienti boscati freschi. Fiorisce in primavera.

**Camomilla** (Matricaria chamomilla) – Infiorescenza a capolino con fiori periferici ligulati bianchi e centrali tubolosi gialli con cinque stami. In ambienti prativi. Fiorisce in estate.

**Caprifoglio** (Lonicera caprifolium) – Infiorescenza con fiori riuniti in fascetti apicali senza gambo. Calice e corolla bianco (anche bianco rosata) a tubo con labbro superiore della corolla diviso in quattro lobi. In ambienti incolti o margini boschivi.

**Carota selvatica** (Daucus carota) – Infiorescenza ad ombrella con fiori con cinque petali bianchi e il centrale scuro. In ambienti prativi. Fiorisce in estate.

**Falsa ortica bianca** (Lamium album) – Fiori bianchi bilabiati in verticilli nella ascella delle foglie con quattro stami. Ambienti boschivi e prativi non aridi. Fiorisce in estate.

**Limone** (Citrus limon) – Fiori con petali bianchi e numerosi stami gialli centrali. Coltivabile in vaso e protetti nell’inverno.

**Margherita o Pratolina comune** (Bellis perennis) – Infiorescenza a capolino con fiori periferici (femminili) con ligula bianca e quelli interni (ermafroditi) con cinque lobi apicali a formare un disco giallo. In ambienti prativi. Fioritura dalla primavera a fine estate.

**Margherita gigante** (Leucanthemum maximum) – Infiorescenza analoga alla Pratolina ma con diametri anche di 7-8 cm Coltivata nei giardini e anche in vaso. Fioritura dalla primavera a fine estate.

**Melissa** (Melissa officinalis) – Fiori raccolti in glomeruli all’ascella delle foglie e delle brattee, calice e corolla tubolose quest’ultima bilabiata bianca o bianco crema. In ambienti prativi incolti e coltivata, anche in vaso. Fiorisce da fine primavera e in estate.

**Ortica** (Urtica dioica) – Infiorescenze pendule o ricurve con piccoli fiori in glomeruli bianco-giallo verdastri con quattro tepali (due soli le piante femminili) e stami. Pianta dioica (con fiori maschili e femminili distinti). In ambienti incolti e terreni freschi. Fioritura da fine primavera e in estate.

**Ravanello** (Raphanus sativus L.) – Infiorescenza a racemo terminale con fiori a quattro petali e che variano dal bianco al rosa. Fioritura al secondo anno (pianta biennale) a fine primavera-estate. Coltivato e presente con una specie selvatica (Raphanus raphanistrum). 

**Ravanello** (Raphanus raphanistrum ssp. sativus) - Fiore bianco-violaceo con quattro petali e siliqua (frutto) con strozzature tra un articolo e l’altro. Coltivato, anche in vaso. Fioritura da fine primavera e in estate.

**Robinia** (Robinia pseudoacacia) – Fiori in racemi penduli con calice verde chiaro e corolla da bianca a rosa. Coltivato e inselvatichito. Fiorisce in primavera.

**Rucola** (Eruca vesicaria L. o sativa Mill.) – Infiorescenza in racemo terminale con fiori con quattro sepali e petali bianco giallastri. Coltivato e inselvatichito (la spontanea Diplotaxis tenuifolia con petali gialli) In ambienti aridi e soleggiati. Fiorisce in estate.

**Santoreggia** (Satureja hortensis) – Fiori bianchi o bianco-rosato riuniti in gruppi all’ascella delle foglie con calice bilabiato e corolla tubolosa. Coltivata e inselvatichita in ambienti sassosi asciutti. Fiorisce in estate.

**Trifoglio bianco** (Trifolium repens) - Fiori bianchi riuniti in capolini globosi solitari. Calice campanulato. Corolla con all’interno 10 stami. In ambienti prativi asciutti. Fiorisce in primavera ed estate. 

### COLORE GIALLO, ARANCIONE, ROSSO

**Calendula** (Calendula officinalis) - Fiori giallo-arancio solitari con lunghi peduncoli. Più gialla la parte periferica ligulata e arancione quella centrale con fiori tubolosi. Coltivata, anche in vaso e inselvatichita. Fioritura in primavera ed estate.

**Dragoncello messicano** (Tagetes lucida) – Fiori giallo arancio con gruppo numeroso di stami centrali. Fioritura in tarda estate. Coltivato, anche in vaso. Fiorisce in estate.

**Falsa ortica rossa** (Lamium purpureum) - Fiori rosso violaceo in densi verticilli apicali, bilabiati con quattro stami. In campi coltivati e incolti non aridi di pianura e collina. Fiorisce in estate.

**Finocchietto selvatico** (Foeniculum vulgare) - Fiori giallo chiaro riuniti in ombrelle. Perenne, coltivato, anche in vaso e inselvatichito in prati soleggiati. Fiorisce in estate. 

**Garofano** (Dianthus caryophyllus) - Fiori rosso-rosa con cinque petali e dieci stami. Coltivato in ambienti asciutti. Fiorisce a fine primavera e in estate.

**Giglio di San Giuseppe o Turco** (Hemerocallis fulva L.) - Grandi fiori arancione, simili a quelli dei gigli, riuniti in racemi con tre tepali interni più larghi di quelli esterni. Sei petali saldati alla base. Fiori che durano una sola giornata. Coltivata, anche in vaso. Fiorisce a fine primavera e in estate.

**Levistico** (Levisticum officinale) - Fiori piccoli giallo verdastri riuniti in ombrelle con cinque petali. Coltivato, anche in vaso e inselvatichito. Fiorisce in estate.

**Monarda** (Monarda didyma) - Fori rosso, arancione con petali ricurvi di aspetto irregolare su alti steli a sezione quadrata.  Lunga fioritura estiva. Coltivata. Fiorisce in estate.

**Nasturzio** (Tropaeolum majus) - Fiori molto grandi rosso, arancione, giallo con cinque petali a formare un calice a coppa. Coltivato. Fiorisce a fine primavera e in estate.

**Primula** (Primula vulgaris) - Fiori gialli imbutiformi con corolla con cinque lobi. Calice condenti lesiniformi. Ambienti marginali boschivi soprattutto collinari. Fiorisce in primavera.

**Rucola selvatica** (Diplotaxis tenuifolia) - Fiori gialli su lunghi peduncoli con quattro sepali giallo verdastri e quattro petali. In ambienti prativi soleggiati. Coltivata, anche in vaso. Fioritura in fine primavera ed estate.

**Salvia ananas** (Salvia elegans) - Fiori tubolosi rossi in lunghe infiorescenze a spiga che si sviluppano in continua successione per un lungo periodo da fine estate. Coltivata, anche in vaso. Fiorisce in estate e autunno.

**Tarassaco** (Taraxacum officinale) - Infiorescenza giallo-dorata con ricettacolo composto da numerosi piccoli fiori tubolosi con ligula sommitale (prolungamento nastriforme). Presenti cinque stami. In ambiente prativo e incolti. Fioritura in primavera-estate.

**Trifoglio** (Trifolium pratense) - Fiori in capolini globosi con base più chiara su peduncoli, all’ascella delle foglie superiori. Di colore rosso chiaro o carminio. In ambienti prativi. Fioritura primaverile ed estiva.

**Zucchina** (Cucurbita pepo) - Fiori maschili (con stami e polline) e femminili (con 
ovario) distinti sulla stessa pianta (monoica) giallo-arancione. Coltivato. Fioritura in estate.

**Zucca** (cucurbita maxima) - Come la zucchina ma fiori giallo-arancione più tenue e profumazione del fiore più accentuata della zucchina. Fioritura in estate.

### COLORE ROSA, BLU, AZZURRO, VIOLA

**Borragine** (Borrago officinalis) - Fiori peduncolati e penduli in piena fioritura, di colore azzurro-blu con cinque stami. Coltivata, anche in vaso, spontanea o inselvatichita in zone costiere. Per ornamento, uso dopo cottura. Fiorisce a fine primavera ed estate.

**Cicoria** (Cichorium intybus) - Infiorescenza a capolino con tutti i fiori ligulati con linguetta a cinque denti. Di colore azzurro intenso. In ambienti prativi e incolti. Numerose le varietà selezionate coltivate. Fioritura estiva.

**Erba  cipollina** (Allium schoenoprasum) - Infiorescenza globosa, apicale con fiori rosei-purpurei o bianco-rosato, peduncolati. Sei tepali. Coltivato, anche in vaso. Fioritura in estate.

**Glicine** (Wisteria sinensis) - Fiori azzurro-lilla o bianchi con lungo peduncolo e riuniti in racemi penduli lunghi anche 20-30 cm Coltivato. Fioritura primaverile.

**Issopo** (Hyssopus officinalis) - Fiori viola-porpora raggruppati in verticilli ascellari. Quattro stami lungamente sporgenti. In ambienti soleggiati e calcarei, coltivato, anche in vaso. Fioritura estiva.

**Lavanda** (Lavandula angustifolia Mill.) - Fiori azzurri- viola-porpora riuniti in spighe peduncolate apicali. Calice tuboloso diviso in cinque denti e con quattro stami. In ambienti costieri soleggiati, coltivata, anche in ampio vaso. Fioritura estiva.

**Lillà** (Syringa vulgaris) - Infiorescenza a pannocchia piramidale con fiori semplici o doppi molto profumati di colore violetto o lilla. Coltivato. Fioritura in primavera.

**Origano** (Origanum vulgare) - Fiori bianco-rosato all’ascella delle bratte sessili e riuniti in capolini terminali. Calice tubuloso e corolla bilabiata. In ambienti asciutti e coltivato, anche in vaso. Fioritura estiva.

**Rosmarino** (Rosmarinus officinalis) - Fiori azzurro chiaro o lilla raccolti in racemi ascellari. Corolla bilabiata e due stami inferiori. Spontaneo in ambienti costieri e coltivato, anche in vaso. Fioritura primaverile, estiva, autunnale.

**Salvia domestica** (Salvia officinalis) - Corolla del fiore violetto-rosea e labbro superiore di 7-10 mm Coltivata in ambienti asciutti. Anche in vaso. Fioritura estiva.

**Salvia pratense** (Salvia pratensis) - Fiori azzurro-violetto situati all’ascella di brattee verdi. Corolla con labbro superiore a forma di falce. In ambienti prativi soleggiati non umidi. Fioritura estiva.

**Zafferano** (Crocus sativus) - Dalle gemme principali del bulbo si sviluppano le strette foglie e i fiori rosa-violetto formato da sei petali e tre antere gialle con il polline. Coltivato per la raccolta degli stimmi rossi. In ambienti asciutti. Fioritura autunnale.

### MULTICOLORE

**Achillea** (Achillea millefolium) - Infiorescenza a corimbo composto, densa e appiattita con  fiori ligulati bianco, rosa e tubolosi quelli centrali. In zone prative soleggiate e incolte. Fioritura primaverile ed estiva.

**Begonia tuberosa** (Begonia var. tuberhybrida) - Piante monoiche con moltissime varietà e ibridi. Fiori rosso, giallo, rosa, arancione, bianco. Fioritura estiva.

**Bocca di leone** ( Antirrhinum majus) - Fiori estivi di numerosi colori, bianco, rosso, viola, giallo, arancio su steli rigidi. Coltivata e richiede ambienti asciutti e non troppo esposti al sole. Non resiste al gelo. Fioritura estiva ed autunnale.

**Cosmea** (Cosmos bipinnatus) - Cespuglio ornamentale annuale estivo con fiori bianco, rosa. Al centro fiori tubolosi gialli. Simili a grandi margherite. In numerose varietà. Fioritura estiva.

**Dalie** (Dahlia x hortensis) (Dahlia merckii) - Fiori grandi rosso, rosa, arancione, giallo semplici o doppi. Coltivata in ambienti freschi e soleggiati. Fioritura in estate e autunno.

**Fiordalisi** (Centaurea cyanus) - Annuale, asse fiorale eretto con infiorescenze tipo corimbi.  Fiore tuboloso e ligulato bianco, rosa, rosso blu. Cinque stami. Fioritura estiva.

**Geranio** (Pelargonium spp.) - Fiori rosso, rosa, bianco. Con cinque petali raggruppati in infiorescenze a ombrello. I tre petali inferiori diversi dai due superiori. (uguali nel genere Geranium). A fini eduli (anche le foglie) ottimi i P. crispum e il P. citronellum. Teme il freddo. Coltivato in vaso. Fioritura in primavera estate.

**Ibisco** (Hibiscus syriacus) (Hibiscus sabdariffa) - Arbusto, fiori grandi rosso, rosa, giallo, azzurro, durano un solo giorno ma continua una lunga fioritura estiva. Cultivar numerose con fiori singoli o doppi. Coltivato in ambiente soleggiato. 

**Menta** (Mentha x piperita) (Mentha spicata swiss) - Fiori raccolti in cime terminali che fioriscono gradualmente dal basso. Fiori bianco, rosa con corolla bilabiata, la superiore con un solo lobo e tre l’inferiore. Coltivata, anche in vaso, in ambienti soleggiati, asciutti. Fiorisce in estate e autunno.

**Rosa** (Rosa spp.) - Fiori rosso, giallo, rosa, arancione, bianco. Ottime le rose profumate e antiche in particolare (canina, damascena, rugosa, gallica, ecc.). Fiori su peduncoli solitari o in gruppi di due o tre con cinque sepali e cinque petali. Fioritura primavera ed estate e anche in autunno (Rose Tea e le Hybrid Tea soprattutto). Spontanea o coltivate in ambienti asciutti e soleggiati.

**Violette** (Viola x wittrockiana) (Viola tricolor var. hortensis) - Fiori viola, azzurro, giallo, bianco, bi-color su lungo e robusto peduncolo. Coltivate, anche in vaso,  biennali, in ambienti a mezz’ombra. Fioritura dall’autunno all’estate.

**Timo** (Thymus vulgaris) - Fiori bianco, rosa. Calice e corolla bilabiate e quattro stami. Coltivata in ambienti aridi e soleggiati. Fiorisce da fine primavera e in estate.

**Zinnia** (Zinnia elegans) - Grandi fiori rosso, rosa, giallo con fioritura estiva e autunnale. Corolla dai colori vivaci e stami centrali gialli a formare un cerchio. Coltivate, anche in vaso, in ambienti luminosi e asciutti, non freddi.

I seguenti link forniscono interessanti informazioni e documentazioni ed è possibile scaricare un bel volume di ricette.

Buona visione e lettura.

**m.m. - O.B.L.**


* [Attività innovative](https://www.interregantea.eu)

* [Fattoria delle erbe](http://www.fattoriadelleerbe.it/)

* [Fiori  da mangiare](https://www.fioridamangiare.com/progetto-biofiori)

* [Fiori eduli](https://www.facebook.com/FIORI.EDULI/videos)

* [40 fiori da mangiare](https://www.slowfood.it/40-fiori-da-mangiare/)

* [Il consumo di fiori](https://www.mdpi.com/1420-3049/25/12/2891)

![Salvia elegans](_Salvia_elegans.jpg)

	